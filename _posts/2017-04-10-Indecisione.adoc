// = Your Blog title
// See https://hubpress.gitbooks.io/hubpress-knowledgebase/content/ for information about the parameters.
// :hp-image: /covers/cover.png
// :published_at: 2019-01-31
// :hp-tags: HubPress, Blog, Open_Source,
// :hp-alt-title: My English Title

= Indecisione

Ah! Avessi trent'anni di meno e fossi ancora con Atherel e la nostra Compagnia, mi assegnerei da sola dieci turni di guardia consecutivi per punizione.

Ygwild! Tirati insieme ragazza (!) mia. Sei sembrata una giovinetta in piena adolescenza con problemi d'identità.
Respira. Calma.

Questa sarà una lunga pagina di diario.

Andiamo con ordine. Questo pomeriggio rientrata al Castello degli Erranti da una passeggiata a cavallo ho incontrato Galar. È diventato un Paggio degli Erranti ed abbiamo passato buona parte del pomeriggio a discorrere con calma.
Quanti anni avrà? Venti? Venticinque? Non molti di più in ogni caso. Ma confermo la mia prima impressione, è un tipo a posto. Mi piace, e sono contenta per lui che ha posato il piede sul primo gradino di una scala che è convinto di salire.
È sveglio, è motivato. E non è ancora irrigidito dalla vita all'interno di una gerarchia.
È anche, a suo dire, pieno di dubbi. Ma chi non ne ha su questa terra? E comunque, non è l'impressione che ho avuto. A me è parso deciso ed i suoi dubbi sono piuttosto di natura, come dire, esterna.

Come è diverso da come mi sento io stessa in questi giorni.

Già.

Dubbi, dubbi. Cosa mi è venuto in mente di rispondere a quel modo al Pendrawen? Ah sì, perchè come a voler recuperare il tempo perduto, il Destino mi ha fatto incrociare altre strade questo pomeriggio. _Debra_ (non mi pare si sia presentata, ma altri si son rivolti a lei con questo nome), un altro Paggio. _Melyanna Silda Raana en-Amarth_, Signora della Corte di Luce della Cavalleria Errante. Ed il Pendrawen stesso.
In precedenza questo pomeriggio, parlandone con Galar e silenziosamente confrontando le sue parole e le sue convinzioni con le mie, mi son resa conto di non sapere bene cosa *io* posso offrire a questa Fratellanza.

Posso essere forse una Dama?
Posso essere un Cavaliere?
La via della Rosa o della Spada?

Questa è la domanda che sia la Signora che il Pendrawen mi hanno rivolto.
Potrei rispondere per esclusione (Dama? Mi vengono i brividi al sol pensiero e, ad ogni modo, farei ridere anche i polli). Ma sarebbe una risposta veritiera?
No. Non del tutto. Non completamente e non intendo prendere in giro queste persone.
Il problema è che al momento non ho altro modo di rispondere se non escludendo una delle due. Ma questo è molto diverso dall'abbracciare con sincerità e dedizione la seconda.

Ed è per questo che ho rifiutato l'offerta del Pendrawen. L'offerta di diventare un Paggio io stessa e posare a mia volta il piede su questo primo gradino.

Ma voglio salire la scala? Voglio dedicarvi la vita od è semplice curiosità ed il desiderio di sentirmi nuovamente parte di una comunità di Fratelli d'arme?
In questo momento mi disprezzo per questa mia indecisione, ma non me la sono sentita di accettare sulla base di una scelta che in realtà ancora non ho fatto.

Quanto mi mancano i miei vecchi amici, i loro sorrisi. Una pacca sulla spalla e la rassicurazione che tutto andrà per il verso giusto.

Ygwild, ora basta. Chiudi questo diario, prendi il cavallo e va a fare un giro.

Un'altra cosa mi manca. Una lama al fianco. Non sono che mezza me stessa senza. Forse un paio di chili di acciaio in vita mi aiuteranno a ricordare chi sono, ed a capire chi voglio essere. Dove trovo un fabbro in queste terre?