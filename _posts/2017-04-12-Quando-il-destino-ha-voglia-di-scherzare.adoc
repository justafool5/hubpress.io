// = Your Blog title
// See https://hubpress.gitbooks.io/hubpress-knowledgebase/content/ for information about the parameters.
// :hp-image: /covers/cover.png
// :published_at: 2019-01-31
// :hp-tags: HubPress, Blog, Open_Source,
// :hp-alt-title: My English Title

= Quando il destino ha voglia di scherzare...

...non ci si può far nulla tranne prenderne atto, e trarre gli insegnamenti che la vita ci offre.

Dopo la discussione di ieri al Castello avevo veramente bisogno di schiarirmi le idee. E come mio solito l'ho fatto vagando senza una meta precisa e cartografando le regioni che attraversavo.

E così, sovrappensiero, mi sono inoltrata in un deserto. Assorta nei miei pensieri e nel paesaggio mi son resa conto della distanza percorsa solo quando oramai calava la sera.
Impossibile tornare dagli Erranti in tempo utile. Ma non sto scrivendo queste parole davanti ad un misero fuocherello sotto le stelle nella fredda notte del deserto.
No. Le sto scrivendo seduta sullo spartano letto di una delle celle predisposte ad accogliere gli ospiti della Dama nella Roccia, la roccaforte dell'Ordine del Leone.
Come una tale struttura possa esistere scavata nella roccia di una montagna nel deserto è per me puro mistero. Ma non è nemmeno così importante. La realtà è che è qui.
E la realtà è che l'Ordine, nella persona del suo Gran Maestro, mi ha offerto ospitalità.

E qualcosa di più.

Chi sono io per giudicare lui, il suo Ordine e la sua offerta?

Ma non mi sfugge l'ironia del destino: monto a cavallo e cavalco un intera giornata senza meta per allontanarmi da una scelta che non so prendere, per riflettere, e cosa mi capita? Finisco dritta nella medesima situazione dalla quale desideravo allontanarmi.

E così ecco una nuova selta da ponderare. Ed una nuova riposta inconcludente quando mai in vita mia avrei voluto darne.
Ma se necessitavo di tempo ieri, a maggior ragione ne ho bisogno ora che le strade si sono moltiplicate.
Eppure il mio spirito è più sereno di ieri.

So cosa fare? Ho deciso cosa rispondere?
No. Ma c'è qualcosa tra queste mura scavate nella roccia che mi tranquillizza.

Il destino mi ha impedito di sfuggire ai miei dilemmi, ma al contempo mi ha donato il luogo giusto per poterli risolvere. Qui troverò una risposta nel mio cuore, lo so.

Quello che ancora non so è quale sarà, ma non ha importanza. Quando la vedrò saprò riconoscerla. Ed a quel punto brillerà luminosa, offuscando i dubbi e le incertezze.

Ho lasciato la maggior parte del mio bagaglio al Castello degli Erranti, ma non vi farò ritorno che tra qualche giorno. Devo scrivere a Galar per chiedergli se può occuparsene.